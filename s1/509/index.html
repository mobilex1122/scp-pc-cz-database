<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-509
 </p>
 <p>
  <strong>
   Třída Objektu:
  </strong>
  Safe
 </p>
 <p>
  <strong>
   Speciální Zadržovací Procedury:
  </strong>
  SCP-509-A a SCP-509-B musí být zadržovány na původním místě kvůli jejich imobilitě. Do obou je pro veřejnost vstup zakázán. Mimo účely výzkumu a údržby nesmí vstoupit do žádné struktury živý nebo mrtvý člověk či prase. Personál může bezpečně vstoupit do, či opustit SCP-509-A a SCP-509-B do čtyř minut po aktivaci, nebo když je v pasivním stavu.
 </p>
 <p>
  Po testování musí být všichni živí lidé, jež vystoupí z SCP-509-B, vyškoleni jako pracovníci Úrovně 0 a přiděleni na nižší bezpečnostní pozice. Zaměstnanci jsou upozorněni, že vdechování kouře z SCP-509-A představuje zdravotní riziko, a doporučuje se používat respirátory částic během testování a bezprostředně po něm.
 </p>
 <p>
  <strong>
   Popis:
  </strong>
  SCP-509 je společný termín pro dvě struktury s podobnými a jistě i propojenými anomáliemi. SCP-509-A je dřevěná sauna nacházející se v Gastonu v Oregonu. Po aktivaci funguje jako běžná sauna s elektrickým ohřevem a produkuje páru kapáním vody na vyhřívaný povrch. Podle místních záznamů bylo SCP-509-A vystavěno v roce 1987 a nevykazovalo žádné anomální vlastnosti až do doby krátce před jeho zařazením do kontejnmentu v roce 1995.
 </p>
 <p>
  Při užívání člověkem vytváří SCP-509-A oblaky kouře namísto páry. Ačkoli je kouř v tomto bodě neanomální, způsob, kterým je produkován, je nejasný. Po přibližně šesti minutách produkce kouře SCP-509-A přejde do aktivního stavu a sledovací zařízení umístěná uvnitř se stávají nefunkční po dobu aktivního stavu. Při pokusu o vstup do SCP-509-A již dveře nevedou do jeho interiéru (viz Záznam o experimentech 509).
 </p>
 <p>
  Po uplynutí 155 minut se SCP-509-A vrátí do pasivního stavu, nyní naplněného extrémně hustým kouřem. Všichni lidé přítomni v SCP-509-A jsou po aktivaci nahrazeni stejným počtem uzených prasat. Tato těla nevykazují žádné neobvyklé vlastnosti.
 </p>
 <p>
  SCP-509-B je cihlová udírna umístěná poblíž Hesdinu v severní Francii, vykazující podobné anomální vlastnosti jako SCP-509-A. Předpokládá se, že SCP-509-B bylo vystavěno kolem roku 1750, i když až do roku 1995 fungovalo normálně.
 </p>
 <p>
  Kdykoli je do SCP-509-B umístěno jedno nebo více vykuchaných, ale nevyuzených prasat, přestává produkovat kouř a místo toho produkuje páru. Šest minut po přidání posledního prasete se interiér SCP-509-B stává nepřístupným, podobně jako u SCP-509-A. Po dvanácti minutách se SCP-509-B vrátí do pasivního stavu.
 </p>
 <p>
  Všechna prasata přítomná v době aktivace jsou nahrazena živými lidmi. Tito lidé mluví plynně anglicky a tvrdí, že právě byli v sauně. Fyzikální analýza u nich neodhalila žádné anomální vlastnosti. Pouze dehydrataci odpovídající přibližně dvaceti minutám v sauně. Podle výslechů mají tyto osoby základní znalosti, avšak nemají žádné vzpomínky na život před výstupem z SCP-509-B. Nebyly nalezeny žádné záznamy o takto získaných osobách.
 </p>
 <p>
  <strong>
   Záznam experimentů 509:
  </strong>
 </p>
 <blockquote>
  <p>
   <strong>
    Experiment 509-005:
   </strong>
   <br/>
   <strong>
    Datum:
   </strong>
   9/21/1995
   <br/>
   <strong>
    Vedoucí výzkumník:
   </strong>
   Dr. Samuel Chou
   <br/>
   <strong>
    Postup:
   </strong>
   D-35475 byly dány instrukce, aby vstoupil do SCP-509-A patnáct minut po aktivaci. Subjekt ohlásil, že nemohl otevřít dveře, a tak dostal nástroje, aby dveře vysadil z pantů. Za pomoci výzkumníků se D-35475 podařilo dveře otevřít. Místo svého interiéru obsahovalo SCP-509-A prázdnou bílou místnost podstatně větší než zevnějšek SCP-509-A. D-35475 bylo nařízeno vstoupit do SCP-509-A. Při vstupu uvedl, že vnitřek obsahuje velké množství prasat. Když byl D-35475 dotazován ohledně nesouladu s vnějšími pozorováními, vysvětlil, že ve skutečnosti neviděl, neslyšel, ani necítil žádná prasata, ale spíše si byl jistý jejich přítomností.
  </p>
  <p>
   <strong>
    Experiment 509-017:
   </strong>
   <br/>
   <strong>
    Datum:
   </strong>
   4/04/1996
   <br/>
   <strong>
    Vedoucí výzkumníci:
   </strong>
   Dr. Samuel Chou a Dr. Alexander Bejo
   <br/>
   <strong>
    Postup:
   </strong>
   SCP-509-A a SCP-509-B byly současně aktivovány. Třicet minut po aktivaci byli D-35475 a D-31161 instruováni, aby vstoupili do SCP-509-A a SCP-509-B. Jak se očekávalo, oba uvedli, že vidí bílou místnost. Nicméně, D-35475 ji nevnímal jako obsahující prasata a D-31161 ji nevnímal jako obsahující lidi. Každý hlásil, že vidí vzdálenou rozmazanou postavu, která odpovídala pohybům toho druhého, i když určitá identifikace byla nemožná. Pokusy o to, aby se přiblížili k postavě skončily neúspěchem.
  </p>
  <p>
   <strong>
    Experiment 509-036:
   </strong>
   <br/>
   <strong>
    Datum:
   </strong>
   1/20/1999
   <br/>
   <strong>
    Vedoucí výzkumník:
   </strong>
   Dr. Alexander Bejo
   <br/>
   <strong>
    Postup:
   </strong>
   D-35574 vstoupil do SCP-509-A, zatímco byl aktivní, ale nevnímal přítomnost prasat jako obvykle. D-35574 nahlásil, a potvrdil to i videopřenos, vzdálený rozmazaný obrázek podobný tomu, který byl pozorován při současném testování SCP-509-A a SCP-509-B, přestože pro SCP-509-B nebylo naplánováno žádné testování v tu dobu. Testování bylo přerušeno. Po výstupu z SCP-509-A rutinní lékařské vyšetření odhalilo, že D-35574 byl infikován virulentním kmenem horečky dengue, který neodpovídá žádnému známému kmenu.
  </p>
  <p>
   <strong>
    Experiment 509-043:
   </strong>
   <br/>
   <strong>
    Datum:
   </strong>
   3/8/1999
   <br/>
   <strong>
    Vedoucí výzkumník:
   </strong>
   Dr. Evan Green
   <br/>
   <strong>
    Postup:
   </strong>
   Živé prase bylo umístěno do SCP-509-A, jež bylo posléze aktivováno. Spíše než párou nebo kouřem se SCP-509-A začalo plnit aerosolovou dekontaminační kapalinou. Po šesti minutách se interiér stal nepřístupným po dobu 40 minut. Po deaktivaci bylo prase nahrazeno zemřelým mužem v protichemickém ochranném obleku. Na těle byly viditelné vážné popáleniny napříč celým tělem. Trup byl otevřen a zbaven všech orgánů kromě jater a srdce. U SCP-509-B nebyly hlášeny žádné neobvyklé jevy.
  </p>
 </blockquote>
</div>
