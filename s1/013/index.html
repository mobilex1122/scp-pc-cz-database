<div id="page-content">
 <div style="clear:both;">
 </div>
 <div class="scp-image-block block-right" style="width:300px;">
  <img alt="SCP-013updated" class="image" src="http://scp-wiki.wdfiles.com/local--files/scp-013/SCP-013updated" style="width:300px;"/>
  <div class="scp-image-caption" style="width:300px;">
   <p>
    SCP-013
   </p>
  </div>
 </div>
 <p>
  <strong>
   Objekt #:
  </strong>
  SCP-013
 </p>
 <p>
  <strong>
   Třída Objektu:
  </strong>
  Safe
 </p>
 <p>
  <strong>
   Speciální Zadržovací Procedury:
  </strong>
  SCP-013 musí být uskladněno v bezpečnostním trezoru v Oblasti 66. Subjekty ovlivněné efekty SCP-013 musí být monitorovány z důvodu vývoje symptomů. Ovlivněné subjekty musí být denně vyslýchány a jakékoliv změny v chování zaznamenány.
 </p>
 <p>
  <strong>
   Popis:
  </strong>
  SCP-013 je sbírka 242 cigaret, které disponují stejnými anomálními vlastnostmi. Největší společný detail viditelný zvenčí je modrým inkoustem ručně psaný nápis "Blue Lady".
 </p>
 <p>
  Subjekty, které vdechnou obsah SCP-013, se začnou identifikovat jako určitá, zatím neidentifikovaná žena. Podle popisu subjektů se její věk pohybuje mezi 25 a 35 roky, výška je přibližně 1.6 metru a hmotnost 50 - 55 kg. Dalšími znaky jsou velmi krátké tmavé vlasy, modrá barva očí a rty nabarvené světle modrou rtěnkou.
 </p>
 <p>
  Ihned po spotřebování vzorku SCP-013 se subjekty začnou pociťovat jako ženy a během několika týdnů se budou snažit napodobit výše popsanou osobu. Všechny změny jsou čistě duševní povahy, tělo subjektu se nemění, mění se pouze vnímání jich samotných. Tyto změny jsou trvalé a nevratné.
 </p>
 <p>
  SCP-013 bylo nalezeno v apartmánu Iana Milese, který spáchal sebevraždu, zabalené ve velké kartónové krabici. Při rychlém průzkumu bytu bylo nalezeno několik nákresů postavy, která velmi připomínala postavu, kterou subjekty popisují, když jsou ovlivněny SCP-013. Milesovo tělo bylo nalezeno u stolu; smrt byla způsobena předávkováním, v rukou zemřelého byla poznámka uvedená níže.
 </p>
 <p>
  Během prohlídky Milesova apartmánu jeden z vyšetřovatelů, který nepracoval pro Nadaci, požil SCP-013. Nadační agent okamžitě informoval nejbližší Oblast. Vyšetřovatel, objekt a dostupné důkazy byly převezeny a zajištěny.
 </p>
 <p>
  Momentálně se 217 vzorků cigaret SCP-013 nachází v Bio-Oblasti 66 a 25 vzorků cigaret SCP-013 ve Výzkumném Sektoru 09. Očekává se, že budou použity pro zkoumání
  <a class="newpage" href="/scp-1890">
   podobných anomálních efektů
  </a>
  .
 </p>
 <p>
  <strong>
   Dodatek:
  </strong>
  Následující text je dopis nalezený společně s SCP-013.
 </p>
 <blockquote>
  <p>
   Vidím ji všude, tu smutnou modrou dámu.
  </p>
  <p>
   Myslím, že
   <span style="text-decoration: line-through;">
    jsem ji znal
   </span>
   <span style="text-decoration: line-through;">
    bych ji měl znát
   </span>
   ji znám, ale nemohu si vzpomenout. Miluji ji, ale nevím proč. Je tak krásná, milá a mladá, ale nic víc o ní nevím.
  </p>
  <p>
   její oblíbená příchuť
  </p>
  <p>
   kam jsi šla
  </p>
  <p>
   chybíš mi
  </p>
 </blockquote>
</div>
