<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-026
 </p>
 <p>
  <strong>
   Třída Objektu:
  </strong>
  Euclid
 </p>
 <p>
  <strong>
   Speciální Zadržovací Procedury:
  </strong>
  SCP-026 musí být bezpečně uzamčeno a zabedněno. Toto neplatí během probíhajícího výzkumu. V budově je nastaven alarm, který upozorní Nadaci při vstupu civilistů či jiných agentur.
 </p>
 <p>
  <strong>
   Popis:
  </strong>
  SCP-026 je třípatrová budova státní školy, postavená v roce ████. Má dvě (2) křídla, spojená hlavní halou. Budova byla opuštěna v roce ████, poté, co bylo zjištěno, že se plány budovy neshodují s půdorysem (viz
  <a href="/interview-log-026-01">
   Záznam Rozhovoru 026-01
  </a>
  ). Nadace byla na SCP-026 upozorněna po několika zmizelých návštěvnících této opuštěné budovy.
 </p>
 <p>
  <span style="text-decoration: line-through;">
   Budova vykazuje prostorové anomálie. Vnitřní prostor budovy je mnohem větší, než by se dle její vnější struktury mohlo zdát. Délky chodeb se mění a schodiště tvoří vždy jiný počet schodů. Počet pokojů se pokaždé liší. Všechny pokusy o nalezení konce chodeb skončili neúspěchem. Nouzové východy, které by se měly nacházet na koncích chodeb, vedou do dveří přibližně uprostřed.
  </span>
 </p>
 <p>
  <strong>
   ÚPRAVA:
  </strong>
  Viz Poznámka 026-A
 </p>
 <p>
  Na vnitřních stěnách budovy se nacházejí graffiti. Většina z nich je zcela normální například znaky gangů, jména a street art. Avšak graffiti občasně mizí a znovu se objevuje na jiných místech. Vše napsané na tabulích a ve školních novinách podléhá stejnému fenoménu. Subjekty nacházejí širokou škálu učeben, od těch obyčejných (matematika, jazyky, biologie atd.) přes komplexnější (kvantová fyzika, otorhinolaryngologie apod.) až po ty více alternativní (████████, eugenika, paleoastronautika atd.). Jeden z výzkumníků nahlásil tabuli, na které bylo detailně popsáno SCP-████, avšak fotografická dokumentace ukázala pouhou prázdnou tabuli (viz Poznámka 026-B). Fráze "Děti dříve zpívaly", se několikrát objevila na různých místech po celé budově. Význam této zprávy zůstává neznámý.
 </p>
 <p>
  V budově bylo nalezeno několik subjektů v bezvědomí, většinou středoškoláků, mezi dvanácti a osmnácti lety. Byli oblečeni dle školního kodexu přibližně z roku ████. Několik subjektů bylo identifikováno jako dřívější studenti, či učitelé z této školy, kteří zmizeli po ukončení chodu školy (v alespoň jednom případě, až po 10 letech). V tuto chvíli je neznáme, jak se dostali zpět do SCP-026. (viz Poznámka 026-C)
 </p>
 <p>
  Všechny pokusy o probuzení subjektů provedené v budově byly neúspěšné. Po přesunu z areálu SCP-026 se subjekty ihned samovolně probudily. Po probuzení následuje smrt z okamžité dehydratace, kterou následuje zrychlený rozklad. Zatím nebyly ze subjektů získány žádné užitečné informace.
 </p>
 <p>
  Subjekty, které usnou v areálu SCP-026, taktéž nejdou probudit, avšak se u nich po probuzení neobjevuje dehydratace ani smrt. Viz Hlášení z Incidentu 026-12.
 </p>
 <p>
  <strong>
   Poznámka 026-A:
  </strong>
  Videozáznamy z průzkumu provedeného robotickou sondou prokázaly, že budova se mění na základě změn ve vnímání pozorovatele, nikoliv opravdovým prostorupravujícím fenoménem. Z toho důvodu není momentálně u SCP-026 nutný zásah Mobilní Úderné Jednotky Ró-8 "Roadside Picnickers".
 </p>
 <p>
  AKTUALIZACE: Další průzkumy ukázaly, že se v SCP-026 opravdu objevují prostorové anomálie. Více informací naleznete v
  <a href="/026-exploration-logs">
   Záznamu Provedených Průzkumů
  </a>
  .
 </p>
 <p>
  <strong>
   Poznámka 026-B:
  </strong>
  Bylo pozorováno jak obsah některých sešitů, knížek a různých poznámek mizí a následně se objevuje napsaný na náhodných místech uvnitř SCP-026. Uvnitř objektu byly nalezeny nové dokumenty obsahující text z graffiti a učebnic. Při přenášení dokumentů do areálu SCP-026 je nutné postupovat s opatrností.
 </p>
 <p>
  <strong>
   Poznámka 026-C:
  </strong>
  Několik zaměstnanců Třídy D, kteří byli dříve vystaveni SCP-026, náhle zmizelo ze zadržení Nadace a následně bylo objeveno uvnitř objektu. Dotyčné subjekty si dříve stěžovaly na sny, podobné těm, které popsal Agent Malek.
 </p>
 <p>
  AKTUALIZACE: Viz
  <a href="/interview-log-026-08">
   Záznam Rozhovoru 026-08
  </a>
  .
 </p>
 <p>
  <strong>
   Záznam Incidentu 026-12
  </strong>
  <br/>
  Během rutinní prohlídky SCP-026 byl Agentem Jonesem nalezen Agent Malek. Nacházel se v hlavní hale v bezvědomí. Pokusy o probuzení Agenta Malka byly neúčinné, a tak byl přesunut do Oblasti-██. Poté, co opustil areál SCP-026, se Agent okamžitě probudil a byl velice rozrušen. Při výslechu uvedl, že snil o školním prostředí. Tyto sny byly pravidlem u všech subjektů, které byly nalezeny v bezvědomí uvnitř SCP-026.
 </p>
</div>
