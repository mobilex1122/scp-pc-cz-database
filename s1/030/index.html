<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-030
 </p>
 <p>
  <strong>
   Třída Objektu:
  </strong>
  Safe
 </p>
 <p>
  <strong>
   Speciální Zadržovací Procedury:
  </strong>
  SCP-030 musí být drženo v Oblasti-17 uvnitř modifikované humanoidní zadržovací cely. Její vybavení musí být přizpůsobeno vzrůstu objektu, například vhodně upravený pracovní prostor a židle. Osvětlení uvnitř cely může být objektem upraveno až na 2000 lumenů za pomoci stmívače. Dojde-li k potřebě znehybnit SCP-030, má personál možnost vypnout světla a zatáhnout zatmívací závěsy. Personál má přístup ke standardnímu vybavení pro noční vidění.
 </p>
 <p>
  SCP-030 může zažádat o materiály k vlastnímu výzkumu každých 90 dní. Všechny materiály, o které si objekt dříve zažádal, musí být zničeny před tím, než budou dodány nové. Všechny materiály musí být posouzeny a zkopírovány jak výzkumníky, tak bezpečnostním personálem. SCP-030 má omezený přístup k moderním vědeckým materiálům a fikce jsou omezeny na díla vydána po roce 1623 n.l. pro zachování integrity jeho vrozených znalostí.
 </p>
 <p>
  Personál, který si přeje komunikovat s SCP-030 psanou formou, musí podat formální žádost (dokument #030-RS/B) přítomnému vedoucímu výzkumníkovi. Veškerá korespondence musí být uschována. Personál, který si přeje komunikovat s SCP-030 přímo, musí podat formální žádost Správě Oblasti (dokumenty 030-RP/A, 17-030/A) nejméně 30 dní před plánovaným datem konzultace. Všechny rozhovory musí být nahrávány a archivovány. Vedoucí výzkumníci mohou požádat o dočasné vypuštění SCP-030 ze zadržovací cely na maximálně jednu hodinu za účelem průzkumu dokumentů v Oblasti-17, které splňují již zmíněné podmínky. Za žádných okolností nesmí SCP-030 opustit hranice Oblasti-17. Žádosti musí být podány osobně nejméně 30 dní před požadovaným datem průzkumu. Všechna průzkumná vypuštění musí být nahrávána a archivována. SCP-030 bylo vybaveno sledovacím zařízením (evidenční číslo #030-17-1), tudíž informace o jeho přesném umístění v Oblasti-17 jsou vždy dostupné.
 </p>
 <p>
  <strong>
   Popis:
  </strong>
  SCP-030 je holé, bezpohlavní našedivělé humanoidní stvoření vysoké 71 centimetrů (28 palců) a vážící 12,70 kilogramů (2 kameny v britském tradičním jednotkovém systému). Jeho kompletně modré oči postrádají zornici i duhovku a podobají se broušeným safírům. SCP-030 má androgynní hlas s výrazným anglickým přízvukem, který v současné době nelze identifikovat jako specifický pro jakoukoli moderní oblast. Je schopné mluvit, číst a psát ve starověké řečtině, latině, italštině, angličtině, španělštině, portugalštině a dalších dvou zatím neidentifikovaných jazyků, které mají dle SCP-030 být zcela běžné. SCP-030 taktéž prokázalo znalosti v oblasti fyziky, chemie, astronomie, matematiky a botaniky, srovnatelné se znalostmi akademika ze 17. století n.l. Kromě toho prokázalo SCP-030 znalosti z těchto oblastí, které se neobjevují v historických záznamech. Díky alternativnímu a neobvyklému přístupu k přírodním vědám, jsou konzultace s SCP-030 pro Nadaci obrovským přínosem.
 </p>
 <p>
  SCP-030 je aktivní pouze v případě, že se v dosahu 1,5 metru (5 stop) nachází zdroj světla o intenzitě alespoň 15 lumenů. Při nedostatku světla se SCP-030 dostane do nehybného stavu, během kterého ztrácí pojem o vnějším světě a nevykazuje žádné viditelné známky života. 5-10 sekund po vystavení světlu se SCP-030 znovu "probudí", nehledě na to, jak dlouhou dobu strávilo v tomto nehybném stavu. Nezdá se, že by SCP-030 potřebovalo tato období nečinnosti, podobně jako lidé potřebují spánek, naopak samo projevilo touhu zůstat aktivní tak často, jak to jen jde.
 </p>
 <p>
  Biopsie SCP-030 byla neprůkazná. Ačkoli většina tkáně objetu je tvořena jílem z britských hrabství Kent, Surrey a Velký Londýn, ve stejném vzorku byly taktéž nalezeny stopy mandragory (
  <em>
   Mandragora officinarum
  </em>
  ), hydroxidu sodného, rtuti a lidské krve. SCP-030 vyjádřilo obavy o to, že pokud by na jeho těle byla provedena průzkumná operace k určení způsobu jeho fungování, mohlo by to potencionálně ukončit jeho existenci. Odstraněné vzorky těla SCP-030 se neobnovují a jakékoliv další biopsie jsou zakázány, aby se předešlo narušení integrity objektu. Přesto, že SCP-030 může být zraněno, nezdá se, že by pociťovalo bolest, a jednoduše všechny deformace jeho anatomie přemodeluje do původního stavu. Jak se zdá, SCP-030 nemůže být modelováno přímo lidskýma rukama, avšak jeho povrch není nijak odolný všelijakým nástrojům. SCP-030 nedýchá, nepotřebuje žádnou formu potravy a neprodukuje žádný biologický odpad, ačkoliv občasně žádá o povolení se vykoupat.
 </p>
 <p>
  SCP-030 samo sebe označuje jménem "Ariel" a opakovaně žádá zaměstnance, aby dělali totéž. Na otázky týkající se původu SCP-030 odpovídá vždy stejnou frází: "Byl jsem požádán, abych zapomněl tento drobný detail z mého život. Hluboce se omlouvám." SCP-030 takto odvětí pokaždé, když otázka zahrnuje jeho původ či stvořitele, a to vždy stejným tónem a ve stejném rytmu. Vzhledem k jeho stavbě a původu se domníváme, že má jeho vznik spojení s
  <a class="newpage" href="/finding-balance">
   Alchymisty
  </a>
  z
  <a href="/scp-2264">
   Alagaddy
  </a>
  .
 </p>
 <p>
  SCP-030 bylo objeveno dne 12. 6. ████ během nařízeného archeologického průzkumu v londýnské čtvrti Montlake na místě budoucí výstavby parkoviště. Bylo zakopané přibližně 2,7 metrů (9 stop) v zemi a bylo uzavřeno v malém kamenném sarkofágu. Sarkofág nebyl nijak označen, a poněvadž byly v okolí nalezeny i další hroby, předpokládalo se, že patří mrtvému novorozenci. Během hloubení bylo víko sarkofágu poničeno a SCP-030 bylo vystaveno dennímu světlu. Poté, co sluneční paprsky přišli do kontaktu s SCP-030, objekt se "probudil" z neaktivní fáze a během pár sekund přivítal přítomný stavební tým prostým: "Příjemné odpoledne." Během několika málo hodin byl na místo přivolán člen Nadačního průzkumného týmu, který SCP-030 zadržel bez jakéhokoliv odporu. Všichni svědci byli po podání amnestik propuštěni.
 </p>
 <p>
  <strong>
   Dodatek 1:
  </strong>
 </p>
 <div class="collapsible-block">
  <div class="collapsible-block-folded">
   <a class="collapsible-block-link" href="javascript:;">
    + Dokument 030-C: Bezpečnostní Záznam SCP-030
   </a>
  </div>
  <div class="collapsible-block-unfolded" style="display:none">
   <div class="collapsible-block-unfolded-link">
    <a class="collapsible-block-link" href="javascript:;">
     - Dokument 030-C: Bezpečnostní Záznam SCP-030
    </a>
   </div>
   <div class="collapsible-block-content">
    <p>
     14. 9. ████: Sledovací zařízení bylo připevněno k SCP-030.
    </p>
    <p>
     21. 12. ████: SCP-030 nahlásilo poruchu svého sledovacího zařízení. Opravy byly dokončeny po 6 hodinách. SCP-030 nabídlo svou asistenci, avšak to bylo zamítnuto z důvodu bezpečnosti.
    </p>
    <p>
     13. 3. ████: SCP-030 dokončilo osmnáctiměsíční seminář Neznámého Jazyka Alfa ("Zephyr") a pět (5) výzkumníků ním je schopno hovořit zcela plynule. Lexikografický slovník byl předán O5-█.
    </p>
    <p>
     2. 7. ████: Během konzultace se Výzkumník ██████████ několikrát neúmyslně zmíní o technologii fotovoltaiky. Konzultace byla ukončena před tím, než mohl výzkumník zajít do detailů.
    </p>
    <p>
     12. 8. ████: SCP-030 požádalo o množství hořčíku a naznačilo, že ho plánuje zapálit, aby mohlo zkoumat vyzařované světlo. Žádost byla výzkumníky zamítnuta.
    </p>
    <p>
     14. 11. ████: Incident 030-1: Pouze za použití standardní zeminy, zázvoru (
     <em>
      Zingiber officinale
     </em>
     ), 72 gramů křemenné rtuti a 23 centimetrů dlouhého měděného drátu, vytvořilo SCP-030 objekt/zařízení schopné neznámým způsobem vyzařovat značné množství usměrněného ultrafialového záření. Zařízení bylo zabaveno. Vyvolaný efekt není bez přímého zásahu SCP-030 možné replikovat. Výzkumníci konzultovaly možnost zákazu SCP-030 v tomto výzkumu pokračovat. Spekuluje se o tom, že SCP-030 se snažilo vyvinout alternativní, a pravděpodobně i anomální, formu fotoelektrického efektu, a to po obdržení pouze minimálních informací o jeho existenci. Veškerý výzkum prováděn SCP-030 byl pozastaven a použité materiály čekají na přezkoumání.
    </p>
   </div>
  </div>
 </div>
</div>
