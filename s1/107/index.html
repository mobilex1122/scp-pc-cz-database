<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-107
 </p>
 <p>
  <strong>
   Třída objektu:
  </strong>
  Safe
 </p>
 <p>
  <strong>
   Speciální Zadržovací Procedury:
  </strong>
  SCP-107 nepředstavuje bezprostřední nebezpečí, dokud nepřijde do kontaktu s kapalinou. Jako takové je uloženo v Oblasti-19 v pět (5) metrů dlouhé čtvercové zadržovací cele na jeden (1) metr vysokém podstavci uvnitř průhledné plexisklové nádoby. Experimenty s SCP-107 je nutno provádět ve Výzkumné Zóně-06; jedná se o 484 km
  <sup>
   2
  </sup>
  (22 x 22 km) rozlehlou oblast zpustošené země v █████████, která je k tomuto účelu určená. Kdokoliv, kdo se pokusí aktivovat SCP-107 jindy než během schváleného experimentu, musí být eliminován za použití jakékoliv síly, které bude zapotřebí.
 </p>
 <p>
  Přístup k objektu a jeho vyjmutí ze zadržovací cely vyžaduje svolení dvou (2) zaměstnanců Úrovně 4, řečenými zaměstnanci musí být schválen i celý následující postup experimentu. Dojde-li k aktivaci SCP-107 na území Oblasti-19, dva zaměstnanci Třídy-D jej z oblasti odstraní prostřednictvím přepravních vozidel nacházejících se na Nakládací Rampě-02. Vzhledem k nepředvídatelnosti účinku objektu na rostlinnou hmotu musí být tento postup dodržen bez ohledu na látku, jež SCP-107 aktivovala. SCP-107 by mělo být navráceno do původní oblasti pouze v případě, že srážky úplně ustaly a veškerý abnormální rostlinný porost byl zneškodněn či zajištěn pro další zkoumání.
 </p>
 <p>
  <strong>
   Popis:
  </strong>
  SCP-107 připomíná horní část prázdného želvího krunýře. Krunýř je tvořen ztvrdlým biologickým materiálnem neznámého původu. Navzdory jeho vzhledu je dosud neznámo, zda tento materiál pochází z krunýře běžné mořské želvy (nadčeleď
  <em>
   Chelonioidea
  </em>
  ). Objekt je zcela nečinný, dokud se vnitřek želvího krunýře nedostane do kontaktu s kapalinou; jakmile se tak stane, zdá se, že je daná kapalina velmi rychle absorbována. Vzhledem k chybějícím viditelným pórům na vnitřní straně krunýře je neznámo, kam kapalina odtéká. Po aktivaci začne mírně zářit červený okraj krunýře a látka vložená dovnitř se začne srážet v atmosféře a padat ve formě deště v okolí minimálně 0,5 m a maximálně 10 km od objektu. Tento jev je pohyblivý: přesunutí SCP-107 způsobí posun oblasti působení i 'vyčleněné oblasti'.
 </p>
 <p>
  Doba trvání a intenzita srážek se zdá být úměrnou množství tekutiny vložené do krunýře. Vložení 10 ml vody vyústilo v téměř půl hodiny lehkého mrholení, zatímco naplnění přibližně do dvou třetin zapříčinilo dvoudenní prudký déšť. Srážky tvořené SCP-107 mají proměnlivý vliv na rostlinnou hmotu, avšak tento vliv je možno pozorovat pouze u rostlin rostoucích v oblasti působení - zalití jiných rostlin nasbíranou tekutinou nevyvolá žádnou neobvyklou reakci (viz záznam experimentu, Dodatek 107-2).
 </p>
 <hr/>
 <p>
  <strong>
   Dodatek 107-1:
  </strong>
  SCP-107 bylo nalezeno archeologem, Prof. M███████ ████████████, pohřbeno spolu s ostatky kmenového šamana na území dnešní Etiopie. Uhlíkové datování šamanových kostí poukazuje na dobu původu přibližně 18000 let př. n. l. SCP-107 odolalo všem pokusům o získání vzorku, tudíž není možno určit konkrétní dobu původu. Nadace se do výzkumu zapojila po zaznamenání zpráv o zvláštních výkyvech počasí na nalezišti doprovázených neobvyklým růstem rostlin.
 </p>
 <hr/>
 <p>
  <strong>
   Dodatek 107-2:
  </strong>
  Níže je uveden záznam všech testování uskutečněných s SCP-107.
  <span style="text-decoration: line-through;">
   Agenti, kteří dostanou nápad na smysluplné budoucí testovací postupy, by mě měli kontaktovat.
  </span>
  S rozumem klidně testujte bezpečné kapaliny s SCP-107 a zaznamenejte své poznatky zde (prosím pamatujte, že budete zodpovědní za cokoliv, co test způsobí). Potřebujeme veškerá data, která o této anomálii můžeme získat. Další testy s SCP na bázi kapaliny mohou mít výzkumnou hodnotu, avšak provedení většiny z nich je prostě příliš nebezpečné, alespoň při současných zadržovacích procedurách. Pokusy zahrnující SCP-107 a
  <a href="/scp-009">
   SCP-009
  </a>
  ,
  <a href="/scp-447">
   SCP-447-2
  </a>
  a
  <a class="newpage" href="/scp-874">
   SCP-874
  </a>
  byly navrženy, avšak byly zamítnuty na základě toho, že výsledky mohou být nebezpečné a/nebo vysoce nestabilní. — Dr. Quentin I███████
 </p>
 <p>
  <strong>
   Vložený materiál:
  </strong>
  10 ml běžné kohoutkové vody
  <br/>
  <strong>
   Výsledek:
  </strong>
  V oblasti padal po 27 minut mírný déšť. Otestováním vody nebyly zjištěny jakékoliv neobvyklé vlastnosti. Po alespoň dva týdny po testu tráva v testovací oblasti rostla velmi zvýšeným tempem a výsledné rostliny byly daleko zelenější než ty, které déšť nezasáhl.
  <br/>
  <strong>
   Další postup:
  </strong>
  Byl odebrán vzorek dešťové vody a byl použit k zalití rozličných rostlin mimo oblast testování.
  <br/>
  <strong>
   Výsledek:
  </strong>
  Nebyl pozorován žádný efekt.
 </p>
 <p>
  <strong>
   Vložený materiál:
  </strong>
  55 ml běžné kohoutkové vody
  <br/>
  <strong>
   Výsledek:
  </strong>
  Prudký déšť nad testovací oblastí po dobu dvou dní, účinek na trávu byl podobný tomu při prvním testu. Ovocné rostliny pěstované v půdě v testovací oblasti rostly velmi rychle a jejich plody byly mnohem větší než ty kontrolních rostlin. Účinek značně oslábnul po třech měsících.
 </p>
 <p>
  <strong>
   Vložený materiál:
  </strong>
  4 cm
  <sup>
   3
  </sup>
  dřeva
  <br/>
  <strong>
   Výsledek:
  </strong>
  Nebyl pozorován žádný efekt.
 </p>
 <p>
  <strong>
   Vložený materiál:
  </strong>
  20 kuličkových ložisek o poloměru 2 mm
  <br/>
  <strong>
   Výsledek:
  </strong>
  Nebyl pozorován žádný efekt.
 </p>
 <p>
  <strong>
   Vložený materiál:
  </strong>
  10 ml lidské moči
  <br/>
  <strong>
   Výsledek:
  </strong>
  Po 27 minut pršela v testovací oblasti se střední intenzitou lidská moč. Tráva v testovací oblasti začala umírat, na ostatních rostlinných druzích umístěných do testovací oblasti začaly růst zakrnělé nečinné 'láčkovité' pasti na hmyz, jež nebyly schopny hmyz strávit.
  <br/>
  <strong>
   Posléze vložený materiál:
  </strong>
  20 ml lidské moči
  <br/>
  <strong>
   Výsledek:
  </strong>
  Po 3 hodiny a 42 minut v testovací oblasti pršela moč s mírně vyšší intenzitou. Na rostlinách, s výjimkou trávy, rostly větší a silnější láčkovité pasti schopné strávit malé hlodavce.
 </p>
 <p>
  <strong>
   Vložený materiál:
  </strong>
  10 ml lidské krve získané z testovacího subjektu Třídy-D
  <br/>
  <strong>
   Výsledek:
  </strong>
  Po 27 minut v testovací oblasti pršela látka, u které bylo později prokázáno, že se jedná o lidskou krev se stejným genetickým složením jako u dárce. Tráva v testovací oblasti po kontaktu s krví odumírala a během několika minut začala hnít. Ostatní rostliny zasazené ve vzniklé půdě začaly mutovat a začaly na nich vyrůstat velké (&gt;20 cm napříč) masožravé orgány podobné těm patřícím 'Mucholapce podivné' (
  <em>
   Dionaea muscipula
  </em>
  ). Poté, co se k nim přiblížili zaměstnanci Třídy-D, rostliny [DATA VYMAZÁNA]. Po dvou týdnech tyto organismy začaly odrůstat. Další testování s tělesnými tekutinami je považováno za nerozumné.
 </p>
 <p>
  <strong>
   Vložený materiál:
  </strong>
  10 ml vody s 5 g ocelových kuličkových ložisek
  <br/>
  <strong>
   Výsledek:
  </strong>
  Voda byla absorbována a u rostlinné hmoty byla pozorována obvyklá reakce. Kuličková ložiska zůstala v krunýři, patrně na test neměla vliv.
 </p>
 <p>
  <strong>
   Vložený materiál:
  </strong>
  10 ml kapalného kyanoakrylátového lepidla
  <br/>
  <strong>
   Výsledek:
  </strong>
  Veškerá kapalina byla absorbována do SCP-107 a po 18 minut v testovací oblasti pršel částečně zaschlý kyanoakrylát. Je pravděpodobné, že zkrácené trvání efektu bylo zapříčiněno schnutím lepidla, zatímco bylo 'uvnitř' SCP-107. Na povrchu rostlin se objevil lepkavý povlak, který byl později identifikován jako derivát kyanoakrylátu. Povlak byl velmi efektivní v lapání hmyzu, čímž mu zabraňoval v poškozování rostlin.
 </p>
 <p>
  <strong>
   Vložený materiál:
  </strong>
  10 ml čerstvé pomerančové šťávy
  <br/>
  <strong>
   Výsledek:
  </strong>
  Standartní vzorec srážek (27 minut mrholení). Navzdory chladným podmínkám začaly ovocné rostliny přesunuté do testovací oblasti, bez ohledu na svůj druh, plodit neznámé citrusové ovoce. Bylo pozorováno, že konzumace tohoto ovoce s sebou nenese žádné negativní účinky; byly odebrány vzorky pro další testování.
 </p>
 <p>
  <strong>
   Vložený materiál:
  </strong>
  2 ml lidských slin poskytnutých testovacím subjektem Třídy-D
  <br/>
  <strong>
   Výsledek:
  </strong>
  Po 8 minut v testovací oblasti pršela látka, u níž bylo později dokázáno, že se jedná o lidské sliny. Na stoncích a tenkých větvičkách rostlin umístěných v testovací oblasti, s výjimkou trávy, začaly růst malé (2-5cm) kulaté váčky. Když se k rostlině přiblížil testovací subjekt, váčky jeho směrem prudce vystříkly kapalinu podobnou slinám. Subjekt nenahlásil žádná zranění nebo nemoc. Takto vylepšené rostliny začaly umírat během tří dnů.
 </p>
 <p>
  <strong>
   Vložený materiál:
  </strong>
  10 ml 99.999% izotopicky čisté těžké vody (D
  <sub>
   2
  </sub>
  O)
  <br/>
  <strong>
   Výsledek:
  </strong>
  Standardní vzorec srážek (27 minut mrholení). Hmotnostní spektrometrií vzorků bylo naměřeno množství deuteria ~ 0,154 ‰, což je obvyklé množství v běžné vodě.
 </p>
 <p>
  <strong>
   Vložený materiál:
  </strong>
  5 ml rtuti
  <br/>
  <strong>
   Výsledek:
  </strong>
  Vzorek se začal absorbovat, ale byl znovu vyloučen.
 </p>
</div>
