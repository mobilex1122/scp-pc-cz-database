<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-143
 </p>
 <p>
  <strong>
   Třída Objektu:
  </strong>
  Euclid
 </p>
 <p>
  <strong>
   Speciální Zadržovací Procedury:
  </strong>
  SCP-143 je zadržené v údolí přilehlém k Bio-Výzkumné Zóně-12, o ploše asi 2 km² . Na území obklopující SCP-143 do vzdálenosti 20 km a všechny okolní kopce, ze kterých je možné objekt spatřit je zakázán přístup veřejnosti. SCP-143 musí být pravidelně zaléváno rozsáhlým zavlažovacím systémem dvakrát denně, pokud již nebylo zalito místními srážkami. Personálu bez bezpečnostní prověrky Úrovně 4 není dovoleno přibližovat se k objektu a zaměstnancům se nedoporučuje dotýkat se SCP-143 nebo stát pod nimi bez vhodného ochranného vybavení. Je důležité, aby nikdo nevstupoval do zadržovací oblasti v době opadávání SCP-143, avšak po skončení opadávání je dovolen sběr okvětních lístků pro účely testování (viz
  <a class="newpage" href="/zaznam-experimentu-scp-143">
   Záznam Experimentů SCP-143
  </a>
  ).
 </p>
 <p>
  <strong>
   Popis:
  </strong>
  SCP-143 je sad asi 300 stromů jedinečného druhu. Tyto stromy jsou vzhledově podobné
  <em>
   Prunus x Yedoensis
  </em>
  (japonské Sakuře) nebo rozkvetlým třešním. Nevytvářejí plody a jediný známý způsob jejich rozmnožování je pomocí zakořenění kořenového řízku ze staršího stromu.
 </p>
 <p>
  Okvětní lístky jsou světle růžové barvy, trochu průhledné a svým povrchem připomínají hladké sklo. S těmito lístky se musí zacházet velmi opatrně, jelikož jejich hrany jsou velice ostré a jsou schopny krájet maso.
 </p>
 <p>
  Dřevo a kůra jsou světle šedé barvy s texturou jaká se dá od dřeva očekávat, avšak jeho povrch je velmi jemný.
 </p>
 <p>
  Okvětní lístky i dřevo těchto stromů je však mnohem tvrdší než většina přírodních či člověkem vytvořených substancí, při Brinnelově zkoušce tvrdosti dosahují kolem 5000 HB a jsou schopny vydržet teploty o velikosti přibližně 1800° C. I přesto že jsou přibližně o 15% lehčí než hliník, tak jejich tržná délka je delší než u titanu. Navzdory své tvrdosti je dřevo dobře ohebné a pružné, tak jako většina dřev.
 </p>
 <p>
  S oběma se dá velmi obtížně zacházet kvůli svým vlastnostem, avšak při teplotách nad 1500°C se dají jejich jednotlivé kusy spojit dohromady. Dá se z nich vyrobit skvělá zbroj, štíty a zbraně. Kvůli pomalému růstu těchto stromů se dřevo získává pomalu, avšak listy jsou shazovány pravidelně dvakrát za rok.
 </p>
 <p>
  <strong>
   Dodatek 143-1:
  </strong>
  Tyto stromy vyrostly již v rukách Nadace ze sazenic získaných z mateřské rostliny nacházející se v prefektuře Nara v Japonsku roku 1905. Mateřské rostliny patří rodině tradičních zbrojířů, kteří tvrdí, že jsou potomky legendárního výrobce mečů Amakuniho. Původní stromy označovali jako
  <em>
   "Jinki no Kodachi"
  </em>
  (刃木の木立), neboli "Háj Ostrých Stromů". Od nich získala Nadace informace o způsobech jak zpracovat dřevo a lístky a vyrobit z nich užitečné nástroje..
 </p>
 <p>
  Původní stromy jsou stále v Japonsku opečovávány stejnou rodinou, avšak jsou majetkem Japonské vlády. Vláda však popírá existenci těchto stromů a jakékoliv produkty vyrobené z nich jsou uchovávány v Japonsku.
 </p>
 <p>
  <strong>
   Dokument 143-A:
  </strong>
  <em>
   Dnes jsme kvůli stočtyřicettrojce ztratili hned tři pracovníky. Měli za úkol sebrat listy, které spadly na zem přechozí den, když se zničehonic zvedl vítr, který listy shodil ze stromů a rozfoukal je všude kolem. Celý den pak zůstalo větrno. Poslal bych tam úklidovou četu, ale je pořád větrno a ty zvláštní listy pořád padají. Za několik dnů, až přestane foukat vítr, tak uklidíme ostatky personálu.
  </em>
 </p>
</div>
