<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-007
 </p>
 <p>
  <strong>
   Třída Objektu:
  </strong>
  Euclid
 </p>
 <p>
  <strong>
   Speciální Zadržovací Procedury:
  </strong>
  SCP-007 se nachází v uzamčené místnosti o rozměrech 10m × 10m. Pokoj je zařízen jako obyčejné místo pro bydlení. Místnost má být vybavena jako obývací prostor spolu s položkami, které požaduje ████████████████ (dále jen „Subjekt“). Poskytnutí požadovaných položek nebude pokládáno za narušení bezpečnosti. Subjektu není dovoleno opustit místnost a musí být v případě potřeby zadržen silou.
 </p>
 <p>
  <strong>
   Popis:
  </strong>
  SCP-007 je umístěno v dutině břišní Subjektu. Subjektem je muž bílé pleti, starý přibližně 25 let (Subjekt tvrdí, že mu je 28 let), měřící 176 cm. Většina břicha Subjektu (svaly, kůže a orgány) chybí, ačkoli se nezdá, že by mu to způsobovalo problémy. Namísto normálních částí těla je v břiše Subjektu přítomna koule složená ze zeminy a vody. Navzdory svému umístění se SCP-007 v žádném bodě nedotýká těla Subjektu. Zdá se, že koule je ve většině ohledech miniaturní, téměř dokonalý duplikát Země s přibližným průměrem 60 cm, ačkoli rozmístění kontinentů na SCP-007 neodpovídá žádnému rozmístění kontinentů v historii Země. Koule má své vlastní počasí a zanedbatelnou gravitaci. Přežívá zde také několik mikroorganismů, překvapivě podobných těm, které žijí v současnosti na Zemi. Byly pozorovány dva inteligentní druhy, ačkoli ke kontaktu a komunikaci s nimi ještě nedošlo. Technologickou úroveň pozorovaných druhů je třeba kontrolovat nejméně jednou týdně. Od ██/█████ jsou přibližně na stejné úrovni jako lidstvo v 15. století.
 </p>
 <p>
  Subjekt tvrdí, že se jmenuje ████████████████, ale žádné záznamy o takové osobě nebylo možné dohledat. Subjekt nevyžaduje potravu ani vodu, ačkoliv je schopen spotřebovat obojí. Co se stane s požitými látkami není známo. Subjekt je inteligentní (IQ 128), přátelský a považuje planetu ve svém břiše za malou zajímavost svého těla. Zdá se, že Subjekt netrpí žádným stresem, který by mohl být vyvolán jeho zvláštním stavem. Na otázku o původu SCP-007 Subjekt odpověděl: "Jen jsem se jednou probudil a bylo to tam. Nemám tušení, jak se tam dostalo." Subjekt poskytl číslo sociálního pojištění a číslo řidičského průkazu a požadoval, aby byly porovnány z oficiálními záznamy. Při kontrole bylo zjištěno, že ani jeden údaj doposud nebyl přidělen žádné osobě.
 </p>
 <p>
  Dr. ███████ chodí za Subjektem každý týden na partii šachu, během kterých ho vyhodnocuje. Dr. ████████ zjistil, že Subjektu nevadí omezení životního prostoru, neusiluje o únik, nevykazuje násilné chování nebo duševní choroby, i když opakovaně požádal o počítač s internetovým připojením. Doporučuje se, aby mu nebylo vyhověno, kvůli možnému narušení bezpečnosti.
 </p>
</div>
