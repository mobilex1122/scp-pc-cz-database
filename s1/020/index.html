<div id="page-content">
 <div style="clear:both;">
 </div>
 <div class="scp-image-block block-right" style="width:300px;">
  <img alt="scp020.jpg" class="image" src="http://scp-wiki.wdfiles.com/local--files/scp-020/scp020.jpg" style="width:300px;"/>
  <div class="scp-image-caption" style="width:300px;">
   <p>
    Výrustky SCP-020 v lidském obydlí.
   </p>
  </div>
 </div>
 <p>
  <strong>
   Objekt #:
  </strong>
  SCP-020
 </p>
 <p>
  <strong>
   Třída Objektu:
  </strong>
  Keter
 </p>
 <p>
  <strong>
   Speciální Zadržovací Procedury:
  </strong>
  Vzorky SCP-020 jsou uloženy v několika zapečetěných kultivačních komorách umístěných v zadržovací místnosti uvnitř Zóny biologického výzkumu 12, přístupné pouze přes přechodovou komoru. Živiny jsou dodávány skrz automatizované robotické systémy, neboť kultivační komora musí být neustále zapečetěna.
 </p>
 <p>
  V komoře jsou umístěny vzduchotěsné obaly s kamerami, které musí být denně kontrolovány pro případná poškození. Veškerý personál, jenž chce vstoupit do zadržovací komory, musí mít s sebou vybavení biologické bezpečnosti páté úrovně. To zahrnuje rebreathery a taktéž je po opuštění komory nutné podstoupit plnou antifungální dezinfekci.
 </p>
 <p>
  <strong>
   Popis:
  </strong>
  SCP-020 je rychle se šířící plísňový organismus schopný ovlivnit smysly a chování živých bytostí včetně lidí. Vzorky SCP-020 vykazují neznámou vlastnost, jež způsobuje, že jsou neviditelné při přímém pozorování, dokonce i přes mikroskop. SCP-020 je pro lidi viditelný pouze pokud je sledován přes fotografie nebo videozáznamy.
 </p>
 <p>
  Jakmile SCP-020 vytvoří kolonii (většinou uvnitř lidských obydlí), začne vyrábět výtrusy, které ovlivňují lidské chování. Ovlivněné subjekty poté zvyšují teplotu a vlhkost svých domovů, aby vytvořili lepší podmínky pro další růst SCP-020. Ovlivněné subjekty se taktéž nezřídka stávají více společenskými a často k sobě zvou známé, což vytváří podmínky pro další šíření organismu. Jelikož jsou jak výtrusy, tak samotná kolonie pro lidské oko neviditelné, plíseň může občas růst přímo na živých objektech.
 </p>
 <p>
  V momentě, kdy výtrusy a kolonie dosáhnou v domě kritické koncentrace, se začne zdraví ovlivněného lidského subjektu velmi rychle zhoršovat, až nakonec skončí smrtí. Další šíření je pak zprostředkováno zásahem zdravotníků a transportem těla do márnice.
 </p>
 <p>
  SCP-020 byl poprvé objeven v [VYMAZÁNO], když si tajný agent SCP všiml velice nápadných změn v chování zaměstnanců místní nemocnice. Po vyšetření situace zadržovacím týmem bylo zjištěno, že bylo infikováno takřka ███ civilistů a většina města. Civilisté byli terminováni a město vypáleno pod krycí příčinou bleskového lesního požáru.
 </p>
 <p>
  Do dnešního dne bylo nahlášeno přes 12 epidemií SCP-020. Aktuálně probíhají vyšetřování příčin těchto epidemií a případných možností prevence.
 </p>
 <p>
  <strong>
   Dodatek 020-01:
  </strong>
  Výňatky z audio/videozáznamů Mobilní úderné jednotky Eta-10 při prvním zadržení SCP-020 v [VYMAZÁNO]:
 </p>
 <blockquote>
  <p>
   <strong>
    T2-Vůdce
   </strong>
   : Tým dva se přibližuje k červenému domu.
   <br/>
   <strong>
    T2-COM
   </strong>
   : Rozumím, UAV jedna vidí jednu tepelnou stopu.
  </p>
  <p>
   …
  </p>
  <p>
   <strong>
    T2-Vůdce
   </strong>
   : Tým dva je na místě, jsme připraveni vs-[nadávka]!
   <br/>
   <strong>
    T2-2
   </strong>
   : Otevírají se dveře!
  </p>
  <p>
   V tomto bodě se ve dveřích objevila civilistka držící kuchyňský nůž. Videozáznam ukazuje, že takřka dvě třetiny jejího obličeje byly pokryty plísní.
  </p>
  <p>
   <strong>
    Civilistka
   </strong>
   : Ah, vítejte, pánové. Chcete si uvnitř trochu vydechnout?
   <br/>
   <strong>
    T2-Vůdce
   </strong>
   : Na zem! Odhoďte tu zbraň!
   <br/>
   <strong>
    Civilistka
   </strong>
   : Ale neblázněte! Pojďte dál a chvilku zůstaňte.
   <br/>
   <strong>
    T2-Vůdce
   </strong>
   : Stůjte na místě! ODHOĎTE TU ZBRAŇ!
   <br/>
   <strong>
    Civilistka
   </strong>
   : My… my jenom chceme návštěvu… Prosím… Pojďte dál.
   <br/>
   <strong>
    T2-Vůdce
   </strong>
   : Odhoďte tu [nadávka] zbraň!
  </p>
  <p>
   Předpokládáme, že v tomto bodě si infikovaná civilistka všimla T2-4 držícího namířenou zápalnou zbraň, a vyběhla s nožem přímo na členy týmu.
  </p>
  <p>
   <strong>
    Civilistka
   </strong>
   : [DATA VYMAZÁNA]
   <br/>
   <strong>
    T2-Vůdce
   </strong>
   : Střílejte, střílejte!
  </p>
  <p>
   Střelba, křik.
  </p>
 </blockquote>
</div>
