<div id="page-content">
 <div style="clear:both;">
 </div>
 <div class="scp-image-block block-right" style="width:200px;">
  <img alt="261.jpg" class="image" src="http://scp-wiki.wdfiles.com/local--files/scp-261/261.jpg" style="width:200px;"/>
  <div class="scp-image-caption" style="width:200px;">
   <p>
    SCP-261 v nečinném stavu
   </p>
  </div>
 </div>
 <p>
  <strong>
   Objekt #:
  </strong>
  SCP-261
 </p>
 <p>
  <strong>
   Třída Objektu:
  </strong>
  Safe
 </p>
 <p>
  <strong>
   Speciální Zadržovací Procedury:
  </strong>
  Jakýkoliv přístup k SCP-261 musí být povolen pracovníky s bezpečnostní úrovní 2 a vyšší. Veškeré předměty zakoupené od SCP-261 musí být zaznamenány. Takový záznam musí obsahovat vloženou částku a uběhlou dobu od předchozích použití. Momentálně může být SCP-261 použito desetkrát ve čtyřiadvacetihodinovém cyklu, bez jediné transakce přesahující 500 japonských yenů. Výše uvedené podmínky neplatí pro testování povolené oblastním vedením.
 </p>
 <p>
  Věci zakoupené od SCP-261 by měly být před jejich konzumací zkontrolovány odborníky ze Zdravotního a Bezpečnostního Oddělení Oblasti. Neuposlechnutí tohoto příkazu zprošťuje Nadaci z jakéhokoliv obvinění v případě újmy na zdraví. Věci označené jako nebezpečné nebo užitečné pro výzkum budou zabaveny a vykompenzovány stejnou peněžní částkou, jako byla útrata.
 </p>
 <p>
  <strong>
   Popis:
  </strong>
  SCP-261 je velký, černě zbarvený automat bez předního skla a s malou číselnou klávesnicí na pravé straně. SCP-261 bylo nalezeno v Jokohamě, v Japonsku. SCP-261 zaujalo Nadaci při vyšetřování "městské legendy" o "čarovném automatu", která kolovala internetem. SCP-261 bylo nalezeno v postranní uličce za velkým obchodním domem s ručně psanou japonskou cedulí "Mimo provoz". SCP-261 na sobě nemá napsány žádné informace o výrobci a nikdo z místních si nevzpomíná, kdy a jak se tam automat dostal.
 </p>
 <p>
  Na pohled vypadá SCP-261 jako normální černý prodejní automat na jídlo a pití. Poté, co byl vyroben klíč a automat byl otevřen, nebyly uvnitř nalezeny žádné neobyčejné předměty a předpokládá se, že v SCP-261 vlastně nikdy žádné položky skladovány nebyly. Číselník, přestože je správně zapojený a funkční, nespouští žádné výdejní mechanismy.
 </p>
 <p>
  Když se do SCP-261 vloží určitá peněžní suma a na číselníku je zmáčknuta libovolná kombinace tří čísel, SCP-261 vydá náhodný pokrm. SCP-261 nepřijímá žádnou jinou měnu, než japonské yeny, jakákoliv jiná měna byla vždy vrácena zpátky. Není známo, jak se položky v automatu objevují, pokusy o zjištění této informace byly neúspěšné, neboť SCP-261 není funkční, pokud je automat otevřen nebo pokud je dovnitř umístěno nahrávací zařízení. Číslo zadané na číselníku nemá žádný vliv na koupenou položku. Položky jsou vždy podávány jako "svačinky" a je pro ně běžný jasný a pestrobarevný obal.
 </p>
 <p>
  SCP-261 je funkční i bez jakéhokoliv přívodu elektřiny, ale při zacházení s SCP-261 v nenapájeném stavu, se vydávané položky stávají více "nestabilními", než je obvyklé. Pokud je SCP-261 použito několikrát za sebou v krátké době ,nebo je vložena velká částka peněz, SCP-261 začne produkovat bizarní produkty. Tyto produkty jsou stále považovány za jídlo, přestože bezpečnost jejich požití je často sporná.
 </p>
 <hr/>
 <p>
  <strong>
   Záznam objektů pořízených při Testovací fázi 8:
  </strong>
  <br/>
  <em>
   Za každý produkt bylo zaplaceno 800 yenů, v intervalech 2 minut. SCP-261 bylo napájeno elektřinou.
  </em>
 </p>
 <p>
  <strong>
   "Coca Cola Zero"
  </strong>
  - Plechovka dietní Coca Coly, balení v angličtině.
 </p>
 <p>
  <strong>
   "Cheetos"
  </strong>
  - Malý sáček brambůrek Cheetos, balení v angličtině.
 </p>
 <p>
  <strong>
   "Black Black"
  </strong>
  - Balíček kofeinových žvýkaček, balení v japonštině.
 </p>
 <p>
  <strong>
   "Yan Yan"
  </strong>
  - Kelímek Yan Yan s broskvovou polevou, balení v japonštině. Společnost Meiji Seika tuto příchuť nevyrábí.
 </p>
 <p>
  <strong>
   "Pepsi: Dračí Dech"
  </strong>
  - Plechovka Pepsi koly s náznakem ovocné příchutě, později identifikované jako Dračí ovoce, balení v angličtině. Společnost PepsiCo tuto příchuť nevyrábí.
 </p>
 <p>
  <strong>
   "Temná Cola"
  </strong>
  - Průhledná plastová "plechovka", balení v japonštině. Tekutina uvnitř je čirá. Po otevření se zdá, že tekutina reaguje na vzduch a během několika sekund se zbarví do černa. Černé zbarvení připomíná "vlnící se dým", tekutinu nelze navrátit do původní, průhledné podoby. Chuť tekutiny byla popsána jako "cola s něčím ostřejším".
 </p>
 <p>
  <strong>
   "Malá Pekárna: 7 Obilovin"
  </strong>
  - Malá tubička velikosti ovocné tyčinky se zeleným víčkem, vyrobená z hliníku, balení v angličtině. Jakmile je víčko odšroubováno, vyvalí se kupa "těsta". "Těsto" obsahuje několik doposud neidentifikovaných enzymů a bakterií. Při kontaktu se vzduchem tyto látky způsobí, že těsto nakyne a "upeče se", čímž zabije všechny mikroby. Výsledek je malý, kulatý bochník chleba, vážící zhruba 250 gramů. Chuť byla popsána jako dobrá, ale žvýkavá.
 </p>
 <p>
  <strong>
   "Citrónové Škeble"
  </strong>
  - Tlustý plastový pytlík s plastovou tubičkou na straně, obsahující vodu a dvanáct škeblí, balení v nizozemštině. Podle přibaleného návodu měla být tubička zlomena jako "svítící tyčinka". Tekutina v pytlíku se začala měnit v páru, která utíkala přes otevřený otvor navrchu pytlíku a lehce popálila jednoho z výzkumníků. Po třiceti osmi sekundách pára přestala utíkat a škeble byly uvařeny a mírně ochuceny citrónem. Výzkum ukazuje, že škeble nejsou žádného známého druhu.
 </p>
 <p>
  <strong>
   "Diet Ghost"
  </strong>
  - Plechovka obsahující
  <a class="newpage" href="/scp-2107">
   SCP-2107
  </a>
  . Balení v angličtině. Testy tohoto předmětu ukázaly anomálie podobné dalším vzorkům SCP-2107. Toto bylo poprvé, kdy SCP-261 vydalo jiný SCP objekt.
 </p>
 <p>
  <strong>
   "&lt;Neznámé&gt;"
  </strong>
  - Malý síťovaný pytlík s malými, různobarevnými pyramidami, balení v neznámém jazyce. Pyramidy chutnaly drsně a nepříjemně, chuť a konsistence připomínaly křídu. Když byly položeny do horké vody, pyramidy se otevřely a produkovaly "vlákna", která se rychle rozpustila a zbarvila vodu do barvy příslušné pyramidy. Voda neměla žádnou dodatečnou chuť, chemické testy ale ukázaly, že voda obsahuje mnoho minerálů, sacharidů a proteinových složek, několik z těchto minerálů bylo do té doby neobjeveno. Obsah těchto složek odpovídá doporučené denní dávce výživových látek pro dospělého člověka. Výzkumník, který tuto směs vypil, hlásil bolesti břicha po dobu dvou hodin, ale žádné další příznaky se neobjevily.
 </p>
 <p>
  <strong>
   "&lt;Neznámé&gt;"
  </strong>
  - Hliníková krabička s malým skleněným oknem na straně a velkým kulatým červeným tlačítkem navrchu, balení v neznámém jazyce. Krabička je hladká a je plná malých, chlupatých zvířátek, každé se třemi nožičkami a jedním velkým okem. Zmáčknutí tlačítka silně zahřeje vnitřek krabičky a uvaří tvory zaživa. Z krabičky byly nahlášeny zvuky škrábání a tichého křiku během procesu vaření. Po jedné minutě a třiceti sekundách se přední strana krabičky otevřela a nabídla přístup k uvařeným zvířatům. Profesor Kain se nabídl, že tvory ochutná, další výzkumníci odmítli. Chuť byla popsáná jako křupavá a velmi kořeněná, s drobnými stopami hovězího masa.
 </p>
 <p>
  <strong>
   "&lt;Neznámé&gt;"
  </strong>
  - Dlouhá, úzká, hliníková plechovka, balení v neznámém jazyce. Otevření plechovky vyvolalo chemickou reakci s tekutinou uvnitř. Tekutina nebyla zřejmě stavěná pro naši atmosféru a silně explodovala, čímž způsobila několika výzkumníkům zranění a dalším dvěma smrt. Testování odloženo, místo vyčištěno. Testovací oblast poté ještě několik dní zapáchala po citrusech.
 </p>
 <hr/>
 <p>
  <em>
   Poznámka: jakékoli jiné testování zaznamenáno do
   <a href="/experiment-log-261-ad-de">
    Záznamu experimentů 261 Ad De
   </a>
  </em>
 </p>
</div>
