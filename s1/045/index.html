<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-045
 </p>
 <p>
  <strong>
   Třída Objektu:
  </strong>
  Safe
 </p>
 <p>
  <strong>
   Speciální Zadržovací Procedury:
  </strong>
  SCP-045 musí být zadrženo v Oceánografické Výzkumné Stanici 12 na souřadnicích -██,██, -███,██ na dně Tichého oceánu. Objekt musí být připevněn na platformě pro provádění pokusů v kopulovité komoře o poloměru 5 metrů. Komora musí být naplněna plynným neonem udržovaným při tlaku odpovídajícímu okolnímu prostředí. Komora je oddělena od obyvatelných částí stanice pěti metry okolní vody. Interagovat s SCP-045 je povoleno pouze na dálku za pomoci elektroniky, či skrze roboty. Pásy, kterými je SCP-045 připevněno k platformě, jsou napojeny na systém západek, který může být aktivován pro zabránění narušení zadržení.
 </p>
 <p>
  Vzhledem k seismologické aktivitě spojené s SCP-045, je možné, že objekt naruší strukturu zadržovací cely. Pokud se tak stane, je nutné, aby bylo SCP-045 znovu zadrženo za pomoci dronu. Dokud nebude zadržovací cela opravena, SCP-045 se nesmí přiblížit k lidmi obydlené oblasti na méně než 10 metrů.
 </p>
 <p>
  <strong>
   Popis:
  </strong>
  SCP-045 je dvacetistěn vytvořený z ledu XII
  <sup class="footnoteref">
   <a class="footnoteref" href="javascript:;" id="footnoteref-1" onclick="WIKIDOT.page.utils.scrollToReference('footnote-1')">
    1
   </a>
  </sup>
  , na kterém jsou viditelné rovinné praskliny tvořící nepravidelný komplexní vzor. Průměrný poloměr SCP-045 se pohybuje okolo 1,7 metrů a jeho hustota je 2,6 g/cm³, což je dvojnásobek hustoty neanomálního ledu XII.
 </p>
 <p>
  SCP-045 zůstává stabilní při teplotě mezi 0,074 a 500 kelviny (přibližně mezi -273 ºC a 227 ºC) a tlaku mezi 0,4 pascaly a 3 gigapascaly (přibližně mezi 3,95 mikrosférami a 29600 atmosférami). Přestože SCP-045 může roztát stejně, jako se může vypařit, H
  <sub>
   2
  </sub>
  O obsažená v objektu je sama sebou neznámým důvodem přitahována a drží se pospolu, dokud nejsou její části násilně odděleny. Voda po navrácení výše zmíněných podmínek znovu zmrzne a jakékoliv oddělené části se změní na menší dvacetistěny identické s tím originálním, které budou stále dohromady dávat SCP-045.
 </p>
 <p>
  Na základě dostupných důkazů se věří, že SCP-045 je třídimenzionální projekce hyperdvacetistěnu.
  <sup class="footnoteref">
   <a class="footnoteref" href="javascript:;" id="footnoteref-2" onclick="WIKIDOT.page.utils.scrollToReference('footnote-2')">
    2
   </a>
  </sup>
  Stále pokračuje výzkum, jehož cílem je zjistit jakým způsobem si SCP-045 udržuje stabilní projekci v nižší dimenzi a prozkoumat možnosti užití stejného jevu pro další SCP Objekty.
 </p>
 <p>
  V nepředvídatelných intervalech mezi 2 týdny a 3 měsíci začne SCP-045 po dobu maximálně 73 sekund spontánně rotovat okolo několika os naráz. Během této doby je v blízkosti SCP-045 zaznamenávána nízká seismická aktivita (&lt; 2,5 Richterovy stupnice). Pokud je SCP-045 zabráněno v rotaci, bude se síla seismické aktivity logaritmicky zvětšovat, dokud nedosáhne maximálního bodu 5,3 na Richterově stupnici. Po ukončení rotace se oblast, na kterou SCP-045 působí, dočasně zdvojnásobí a seismická aktivita bude pokračovat po dobu předchozí rotace.
 </p>
 <p>
  Když se dostane plynný dusík či argon
  <sup class="footnoteref">
   <a class="footnoteref" href="javascript:;" id="footnoteref-3" onclick="WIKIDOT.page.utils.scrollToReference('footnote-3')">
    3
   </a>
  </sup>
  v jakémkoli množství do minimální vzdálenosti 3,7 metrů od kterékoliv části SCP-045, budou tyto plyny nahrazeny jinými látkami. N
  <sub>
   2
  </sub>
  je nahrazen tekutým skupenstvím vody v poměru 1,00 mol N
  <sub>
   2
  </sub>
  : 1,98 mol H
  <sub>
   2
  </sub>
  O a Ar je nahrazen krystalickou formou NaCl ("kuchyňská sůl") v poměru 1,00 mol Ar : 4,26 mol NaCl.
 </p>
 <p>
  SCP-045 bylo objeveno roku 1972, když Nadační ponorka prohledávající tichooceánskou hlubokomořskou plošinu, za účelem nalezení ideálního místa pro stavbu podmořské základny, byla pobídnuta k průzkumu epicentra série neočekávaně umístěných, silných záchvěvů. SCP-045 bylo nalezeno ve štěrbině, která mu pravděpodobně zabraňovala v rotaci. Po extrakci SCP-045 ze štěrbiny měl být objekt přesunut na palubu lodi za účelem podrobnějšího studia, avšak po přiblížení se k vnitřní atmosféře ponorky byly aktivovány anomální účinky objektu. To vyústilo v katastrofické narušení vnitřních zadržovacích protokolů a ztrátu 12 členů posádky. To vedlo ke ztrátě SCP-045 a zmizení oné ponorky.
 </p>
 <p>
  <strong>
   Dodatek:
  </strong>
  Po několika letech testování bylo nedopatřením objeveno, že SCP-045 taktéž dokáže přeměnit plynný vodík na aminokyseliny v poměru 1,00 mol H
  <sub>
   2
  </sub>
  : 0,04 mol aminokyselin. Avšak k této přeměně dochází pouze, pokud je plyn rozptýlený ve slané vodě jako je ta produkovaná SCP-045. Analýza mořského dna v okolí nalezení SCP-045 ukázala, že diverzita mikroflóry a mikrofauny je třikrát vyšší, než by se dalo očekávat od místa s takovými geografickými podmínkami. Dle biochemických výzkumů jsou aminokyseliny produkované SCP-045 v porovnání s mikrobiomem z podobných podmínek statisticky nadbytečné. Dodatečně, vše vzkvétá, když je to ponořeno do čisté slané vody zbavené veškerých přebytečných organických látek.
 </p>
 <div class="footnotes-footer">
  <div class="title">
   Footnotes
  </div>
  <div class="footnote-footer" id="footnote-1">
   <a href="javascript:;" onclick="WIKIDOT.page.utils.scrollToReference('footnoteref-1')">
    1
   </a>
   . Metastabilní forma ledu, která se vyskytuje pouze při velice specifickém rozsahu vysokého tlaku a teploty.
  </div>
  <div class="footnote-footer" id="footnote-2">
   <a href="javascript:;" onclick="WIKIDOT.page.utils.scrollToReference('footnoteref-2')">
    2
   </a>
   . Pravidelný mnohostěn, který existuje ve čtyřrozměrné dimenzi a skládá se z 600 pravidelných čtyřstěnných fazet.
  </div>
  <div class="footnote-footer" id="footnote-3">
   <a href="javascript:;" onclick="WIKIDOT.page.utils.scrollToReference('footnoteref-3')">
    3
   </a>
   . Dusík tvoří přibližně 78% Zemské atmosféry. Argon tvoří přibližně 0,93% Zemské atmosféry.
  </div>
 </div>
</div>
