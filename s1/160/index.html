<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-160
 </p>
 <p>
  <strong>
   Třída Objektu:
  </strong>
  Euclid
 </p>
 <p>
  <strong>
   Speciální Zadržovací Procedury:
  </strong>
  SCP-160 je drženo v zabezpečené biologicky uzavřené místnosti v Oblasti ██. SCP-160 je třeba jednou týdně krmit živou kořistí v podobě králíka nebo jiného zvířete o podobné hmotnosti. Krmení musí být provedeno pomocí automatického krmícího systému.
 </p>
 <p>
  Experimenty s SCP-160 mohou být prováděny pouze po předchozím povolení od alespoň dvou (2) zaměstnanců úrovně 3, a všechny osoby vstupující do místnosti musí být po celou dobu oděny ve vyztužených oblecích.
 </p>
 <p>
  <strong>
   Popis:
  </strong>
  SCP-160 vypadá jako čtyřvrtulové bezpilotní letadlo (UAV) s poloměrem přibližně 1,1 m v nejširším místě, podobné jako model [VYMAZÁNO] vyrobený společností [VYMAZÁNO]. Nemá jakékoli identifikační znaky či výrobní štítky, vizuální prohlídka entity však odhalila několik poškrábaných či jinak povrchově poškozených míst, což indikuje že původní štítky mohly být odstraněny.
 </p>
 <p>
  SCP-160 funguje nepřetržitě a kompletně autonomně bez jakéhokoli identifikovatelného ovládacího zdroje a vykazuje podobné vzorce chování jako draví ptáci. Aktivně loví kořist, například hlodavce či jiná malá zvířata. Při spatření této kořisti loví střemhlavým pádem a ve vysoké rychlosti nabodne svoji kořist na určitý typ kovového sosáku. Analýza kořisti ukázala, že dovnitř vstříkne vysoce žíravou látku, která zkapalní vnitřní orgány a výslednou tekutinu následně nasaje. SCP-160 se obvykle vyhýbá lidem a větším zvířatům, ale byly zaznamenány případy použití sosáku v sebeobraně. Zranění způsobená SCP-160 jsou extrémně bolestivá a mohou být neslučitelná se životem v případě rozpuštění životně důležitých orgánů, či způsobení vnitřního krvácení.
 </p>
 <p>
  Další výzkum SCP-160 je na místě, ale ukázal se jako obtížný vzhledem k nepřetržité aktivitě entity. Uspávací šipky jsou neúčinné jelikož se SCP-160 zdá být kompletně vyrobeno z nebiologických částí a veškeré žádosti o vyzkoušení nízkoúrovňového elektromagnetického pulsu k jeho vyřazení byly zamítnuty kvůli možnému nepředvídatelnému poškození.
 </p>
 <p>
  SCP-160 bylo objeveno agenty Nadace █/██/200█ na základě několika hlášení o zmizelých domácích zvířatech z městečka [VYMAZÁNO] a následné nalezení jejich těl za podezřelých okolností. SCP-160 bylo rychle identifikováno a nalákáno do transportního vozidla zadržovacím týmem a následně odvezeno do Oblasti ██. Průzkum okolí odhalil více než ██ vysušených těl malých zvířat včetně domácích koček, králíků, hlodavců a malých psů.
 </p>
</div>
