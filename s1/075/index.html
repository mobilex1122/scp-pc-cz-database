<div id="page-content">
 <div style="clear:both;">
 </div>
 <div class="scp-image-block block-right" style="width:300px;">
  <img alt="scp-075.jpg" class="image" src="http://scp-wiki.wdfiles.com/local--files/scp-075/scp-075.jpg" style="width:300px;"/>
  <div class="scp-image-caption" style="width:300px;">
   <p>
    SCP-075. Fotografii pořídil
    <a href="http://takeshiyamada.weebly.com/">
     Dr. Takeshi Yamada
    </a>
    .
   </p>
  </div>
 </div>
 <p>
  <strong>
   Objekt #:
  </strong>
  SCP-075
 </p>
 <p>
  <strong>
   Třída Objektu:
  </strong>
  Euclid
 </p>
 <p>
  <strong>
   Speciální Zadržovací Procedury:
  </strong>
  SCP-075 je uskladněno v nádobě o velikosti 1 m x 1 m x 1 m, tato nádoba musí být odolná proti korozi Úrovně-4. Vlhkost místnosti nikdy nesmí překročit 1%. Odvlhčovače musí pracovat nepřetržitě, aby udržovaly vlhkost. K dispozici je také zásoba sorbentu. Pokud vlhkost místnosti překročí prahovou hodnotu 1%, musí být veškerý personál okamžitě evakuován. Skladovací prostor bude uzavřen, dokud nebude vlhkost snížena na bezpečnou úroveň.
 </p>
 <p>
  Veškerý personál, který vstupuje do uzavřeného prostoru s SCP-075, musí být oblečen v chemickém ochranném obleku Úrovně-4. Pokusy spojené s použitím vodných roztoků jsou přísně zakázány. Pokud takový roztok vstoupí do SCP-075, musí být zóna okamžitě uzavřena a naplněna vysoušecím činidlem, dokud se nevrátí vlhkost na přijatelnou úroveň. Evakuace personálu, který zůstává v Oblasti, je zakázána.
 </p>
 <p>
  <strong>
   Popis:
  </strong>
  SCP-075 vypadá jako velký hlemýžď o délce 20 cm, šířce 13 cm a výšce 15 cm. Objekt má silnou svalnatou nohu, která vypadá jako šestiprstá tlapa. Předmět je nesmírně těžký; jeho hmotnost je přibližně 860 kg. Příčina takové váhy je neznámá. Odvlhčování je jediný známý způsob, jak se chránit před SCP-075, neboť organismus přejde do klidového stavu v době, kdy se vlhkost jeho okolí blíží nule.
 </p>
 <p>
  Pokud SCP-075 není dehydratováno, je schopné se pohybovat neuvěřitelnou rychlostí navzdory své velikosti a hmotnosti. Jako dravec chytá kořist a namočí ji ve velmi žíravém alkalickém roztoku, vylučovaném póry na "noze". Testování ukázalo, že se pravděpodobně jedná o nejvíce žíravou látku na světě. V důsledku agresivního chování položky nelze látku shromažďovat, dokud je aktivní. Zatím nebyl nalezen žádný materiál, který by byl schopný odolat korozivnímu účinku sekrecí.
 </p>
 <p>
  <strong>
   Dodatek 075-F:
  </strong>
  Pokusy o shromažďování sekretu SCP-075 se mají provádět pouze se souhlasem a pod dohledem všech pracovníků s prověrkou Úrovně-4 pracujících v této zóně. Toto schválení však nemůže zrušit trvalý zákaz týkající se hydratace SCP-075, to se týká i použití sekrecí na samotné SCP-075.
 </p>
 <p>
  <strong>
   Dodatek 075-G:
  </strong>
  Pomocí
  <a href="/scp-294">
   SCP-294
  </a>
  se podařilo získat žíravou sekreci v šálku. Pokračují testy, jenž mají za úkol najít látky schopné odolat korozivním účinkům sekrecí. Probíhají také testy, které mají cíl zjistit, proč se hrneček, jež
  <a href="/scp-294">
   SCP-294
  </a>
  poskytlo, ukázal jako odolný proti výše uvedené látce.
 </p>
</div>
