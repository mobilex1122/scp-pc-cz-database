<div id="page-content">
 <div style="clear:both;">
 </div>
 <p>
  <strong>
   Objekt #:
  </strong>
  SCP-055
 </p>
 <p>
  <strong>
   Třída Objektu:
  </strong>
  Keter
 </p>
 <p>
  <strong>
   Speciální Zadržovací Procedury:
  </strong>
  Objekt je držen v místnosti o velikosti pět (5) krát pět (5) krát dva a půl (2.5) metrů postavené z cementu o tloušťce zdí padesát (50) centimetrů, cementové zdi musí obklopovat Faradayova klec. Vstup dovnitř vede skrz těžké zadržovací dveře o velikosti dva (2) krát dva a půl (2.5) metru s ložisky, aby se zajistilo, že dveře se zavřou a zamknou automaticky, pokud je někdo nedrží otevřené. Bezpečnostní personál NESMÍ stát před vstupem do cely SCP-055. Dále je doporučeno, aby si všechen personál starající se o, či studující jiná SCP držel odstup alespoň padesáti (50) metrů od geometrického středu místnosti, především kvůli praktičnosti.
 </p>
 <p>
  <strong>
   Popis:
  </strong>
  SCP-055 je "sebezadržující tajemství", nebo také "anti-meme". Informace ohledně fyzického vzhledu, chování, povahy a původu jsou sebezatajující. Pro vysvětlení:
 </p>
 <ul>
  <li>
   Jak Oblast-19 původně získala SCP-055 není známo.
  </li>
 </ul>
 <ul>
  <li>
   Kdy bylo SCP-055 získáno a kým není známo.
  </li>
 </ul>
 <ul>
  <li>
   Fyzický vzhled SCP-055 je neznámý. Není nepopsatelné, ani neviditelné: jednotlivci jsou naprosto schopni vstoupit do zadržovací místnosti SCP-055 a pozorovat jej, vytvářet si mentální, nebo psané poznámky, kreslit jej, fotografovat, nebo dokonce pořizovat video, či audio nahrávky. Ve složkách existuje mnoho rozsáhlých záznamů o těchto pozorováních. Avšak, informace o fyzickém vzhledu SCP-055 "vyprchá" z lidské mysli brzy po spuštění objektu z očí. Jedinci, kteří byli požádáni, aby SCP-055 následně popsali měli problém se na tento úkol soustředit a po chvíli ztratili zájem; jedinci, kteří měli překreslit kopii fotografie SCP-055 si nebyli schopni vzpomenout jak fotografie vypadá a stejně tak i výzkumníci, kteří na tyto testy dohlíželi. Bezpečnostní personál jež pozoroval SCP-055 skrz kamerový systém se vrátil ze služby naprosto vyčerpaný a nepamatoval si nic z několika předešlých hodin.
  </li>
 </ul>
 <ul>
  <li>
   Kdo nařídil konstrukci zadržovací místnosti pro SCP-055, proč byla postavena tímto způsobem, nebo k čemu slouží Zadržovací Procedury není známo.
  </li>
 </ul>
 <ul>
  <li>
   Přestože je jeho kontejnment jednoduše dostupný, neví o existenci SCP-055 nikdo ze zaměstnanců Oblasti-19.
  </li>
 </ul>
 <p>
  Všechny tyto fakty jsou periodicky znovu objevovány, většinou náhodou čtenáři této složky, kteří ohledně ní začnou panikařit. Tento povyk většinou trvá několik minut, než se opět na celou věc zapomene.
 </p>
 <p>
  Bylo nasbíráno mnoho vědeckých dat ohledně SCP-055, ale není možné je prostudovat.
 </p>
 <p>
  Byl vykonán alespoň jeden pokus o zničení SCP-055, nebo jej alespoň přesunout z kontejnmentu v Oblasti-19 jinam, avšak z nějakého důvodu tyto pokusy neuspěly.
 </p>
 <p>
  SCP-055 může představovat vážnou fyzickou hrozbu a mohlo již zabít mnoho tisíc zaměstnanců a nikdy bychom se to nedozvěděli. Rozhodně představuje obrovskou memetickou/mentální hrozbu, proto je klasifikované jako Třída Keter.
 </p>
 <p>
  <strong>
   Dokument #055-1:
  </strong>
  Analýza SCP-055
 </p>
 <p>
  Autor předkládá hypotézu, že SCP-055 nebylo nikdy formálně získáno pomocí ████████████ ████████ a mohlo by být autonomní, či na dálku ovládaný agent jiné organizace, který infiltroval Oblast-19 z následujících důvodů:
 </p>
 <ul>
  <li>
   aby tiše pozoroval a narušoval aktivity v Oblasti-19
  </li>
  <li>
   aby tiše pozoroval a narušoval aktivity v jiných oblastech Nadace
  </li>
  <li>
   aby tiše pozoroval a narušoval celosvětové aktivity lidstva
  </li>
  <li>
   aby tiše pozoroval a narušoval aktivity ostatních SCP objektů
  </li>
  <li>
   aby tiše pozoroval a narušoval aktivity ████████████
  </li>
 </ul>
 <p>
  Žádná akce proti těmto možným hrozbám není doporučována, nebo vůbec možná.
 </p>
 <p>
  <strong>
   Dodatek A
  </strong>
  :
 </p>
 <blockquote>
  <p>
   Hej, jestli ta věc opravdu je "anti-meme", proč nám nezmizel fakt, že je to "anti-meme"? Musíme v tom někde mít chybu. Počkat chvíli, co když si budeme zapisovat co to není? Budeme si to pamatovat?
   <em>
    Bartholomew Hughes, NSA
   </em>
  </p>
 </blockquote>
 <p>
  <strong>
   Dokument #055-2:
  </strong>
  Hlášení Dr. Johna Maracheka
 </p>
 <p>
  Průzkumný tým #19-055-127BXE byl úspěšně schopen vstoupit do kontejnmentu SCP-055 a určit vzhled a do jisté míry, povahu objektu. Poznámky byly zapsány podle metodologie projektu (viz ████████████), poté byl kontejnment opět uzavřen.
 </p>
 <p>
  Následuje výtažek z přepisu konverzace zaměstnanců:
 </p>
 <blockquote>
  <p>
   Dr. Hughes: Dobrá, budu se tě teď muset zeptat na pár otázek ohledně čísla 55.
  </p>
  <p>
   ███████: Jaké číslo?
  </p>
  <p>
   Dr. Hughes: SCP objekt 55. Ten objekt který jsi právě zkoumal.
  </p>
  <p>
   ███████: Um, nevím o čem to mluvíš. Nemyslím si, že
   <em>
    máme
   </em>
   55.
  </p>
  <p>
   Dr. Hughes: Dobrá tedy, ███████, chci abys mi řekl, co jsi poslední dvě hodiny dělal.
  </p>
  <p>
   ███████: Co? J…&lt;subjekt se zdá nejistý&gt;… Já nevím.
  </p>
  <p>
   Dr. Hughes: Fajn, pamatuješ si, že jsme se všichni shodli, že to není kulaté?
  </p>
  <p>
   ███████: Co není… Ou! Jasně! Vůbec to není kulaté! Objekt 55 není kulatý!
   <br/>
   Dr. Hughes: Takže už si vzpomínáš?
  </p>
  <p>
   ███████: No, ne. Tedy, nepamatuji si co to je, ale vím že to je. Je to něco, co si nemůžeš zapamatovat. A není to kulaté.
  </p>
  <p>
   Dr. Hughes: Počkej chvíli. Co není kulaté?
  </p>
  <p>
   ███████: Objekt 55.
  </p>
  <p>
   Dr. Hughes: Jaký že objekt?
  </p>
  <p>
   ███████: Doktore, pamatuješ si že jsi souhlasil, že něco není kulaté?
  </p>
  <p>
   Dr. Hughes: No jasně!
  </p>
 </blockquote>
 <p>
  Zdá se, že je možné pamatovat si co SCP-055 není (negace faktu) a opakovaně se dopracovat k jeho existenci ve vzpomínkách.
 </p>
 <p>
  Personál zapojený do Průzkumu #19-055-127BXE nahlásil silnou dezorientaci a psychologické trauma spojené s neustálým vzpomínáním a zapomínáním SCP-055. Avšak žádné dlouhodobé problémy s chováním, ani zdravím nebyly pozorovány a psychologické posouzení průzkumného týmu ukázalo konzistentní údaje o mizení tohoto efektu.
 </p>
 <p>
  Doporučení: Mohlo by stát za to, aby v každé důležité oblasti byl alespoň jeden zaměstnanec schopný pamatovat si existenci SCP-055.
 </p>
</div>
